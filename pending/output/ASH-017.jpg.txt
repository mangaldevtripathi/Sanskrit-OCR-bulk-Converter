XIII
धातुओं से लगने वाले सारे प्रत्यय दो प्रकार के होते हैं। सार्वधातुक और आर्धधातुक । वस्तुतः सार्वधातुक तथा आर्धधातुक, ये दो अलग अलग मार्ग हैं। इनमें अलग अलग चलने में ही सरलता है। प्रक्रिया ग्रन्थों ने लट् के बाद लिट् पढ़ाकर दोनों की प्रक्रिया का व्यामिश्रण कर दिया है।
पाणिनि ने अष्टाध्यायी में तिङ्, कृत्, सुप् तद्धित आदि के लिये अलग अल अङ्गकार्य नहीं कहे हैं, अपितु शब्दसिद्धि की प्रक्रिया में जो गुण, वृद्धि, सम्प्रसारण, नलोप, नुमागम, धात्वादेश, प्रत्ययादेश, अतिदेश, इडागम इत्यादि कार्य होते हैं, उन कार्यों के लिये एक एक प्रकरण बनाया है। ये प्रकरण इतनी वैज्ञानिकता से बने हैं कि जिस कार्य के लिये वे प्रकरण बनाते हैं, उस प्रकरण में वह एक ही कार्य होता है, अन्य कुछ भी नहीं । ये प्रकरण मैंने प्रकरणनिर्देशसमन्वित अष्टाध्यायी में अलग अलग करके दिखला दिये है।
'अष्टाध्यायी सहज बोध' के पूर्व संस्करणों में तिङ् तथा कृत् प्रत्ययों को अलग अलग रखा गया था। इस नवीन संस्करण में मैंने तिङ् कृत् विभाग न करके सार्वधातुक आर्धधातुक ये दो विभाग किये हैं। क्योंकि धातु प्रत्यय लगने पर दो ही प्रक्रियायें होती हैं - सार्वधातुकप्रक्रिया अथवा आर्धधातुकप्रक्रिया । अतः नवीन 'अष्टाध्यायी सहज बोध' के प्रथम भाग में सारे सार्वधातुक लकारों के साथ ही सार्वधातुक कृत् प्रत्यय भी हैं, अतः यह सार्वधातुक खण्ड है। 'अष्टाध्यायी सहज बोध' के द्वितीय भाग में आर्धधातुक तिङ् हैं और 'अष्टाध्यायी सहज बोध' के इस तृतीय भाग में केवल आर्धधातुक कृत्प्रत्यय हैं।
पाणिनीय प्रक्रिया का यह वैज्ञानिक चिन्तन सर्वथा अपूर्व है। मेरे इस कार्य के पूर्व यह विश्व में अज्ञात था । मैंने लगभग ४० वर्षों के अनुसन्धान से पाणिनीय अष्टाध्यायी' के प्रक्रियाविज्ञान को स्पष्ट करने वाली यह ऐसी सर्वथा नवीन गणितीय विधि आविष्कृत की है, जिससे 'अष्टाध्यायी' का समग्र प्रक्रियाविज्ञान छह मास में हृद्गत हो जाता है। वस्तुत: मैंने भगवान् पाणिनि के ही अनुग्रह से उनके इस हार्द का साक्षात्कार किया है, जिसमें पाणिनीयाष्टाध्यायी के सूत्रों का क्रम भी भग्न नहीं होता और प्रक्रिया का भी समग्र ज्ञान हो जाता है। यही कारण है कि व्याकरण अध्ययन की दो पद्धतियों के रहते हुए भी पाणिनि के मर्म को स्पष्ट करने वाली इस तीसरी पद्धति की महती
आवश्यकता है।
इसे विश्व में प्रकाशित करने के लिये मैंने 'पाणिनीय शोध संस्थान' की स्थापना की है, जिसमें इस गणितीय विधि से व्याकरण अध्ययन के हेतु विश्व भर से छात्र तथा प्राध्यापक उपस्थित होते हैं। संस्थान में उनके लिये आवास भोजन तथा शिक्षा की नि:शुल्क व्यवस्था है।