XIV
अष्टाध्यायी की पाणिनीय प्रक्रिया का यह विज्ञान मैंने राष्ट्रभाषा में 'अष्टाध्यायी सहजबोध' नाम से आठ भागों में किया है, जिसके चार भाग प्रतिभा प्रकाशन दिल्ली से प्रकाशित हैं, और देवभाषा में 'नव्यसिद्धान्तकौमुदी' नाम से तेरह भागों में किया है, जिसके छह भाग राष्ट्रिय संस्कृत संस्थान दिल्ली से प्रकाशित हैं। इस पद्धति से लिखी हुई १८ पुस्तकें संस्कृत भारती से भी प्रकाशित हैं। इसी क्रम से अनेक कोष भी तैयार किये हैं। इस विधि का आश्रय करके मेरी लगभग ४० पुस्तकें प्रकाशित हैं। इन्हें पढ़कर अज्ञ भी विज्ञ बन सकता है।
यह मेरा अनुभव है कि जिस ग्रन्थ को महत्त्वबुद्धि से पढ़ा जाता है, वह ग्रन्थ अपने स्वरूप को स्वयं ही प्रकाशित कर देता है और जब किसी कार्य को भगवत्कार्य मानकर किया जाता है तो पूरी प्रकृति उसकी सहायिका बन जाती है। मैंने जीवन का लगभग चालीस वर्ष का काल पाणिनीय प्रक्रिया के इस चिन्तन में व्यय किया है, किन्तु इसमें मेरा कहने को कुछ भी नहीं है। यह तो भगवान् पाणिनि की ही महत्ता है, उन्हीं की सूक्ष्मेक्षिका है, उन्हीं का संरचनाविज्ञान है, जिससे प्रक्रिया का यह क्रम लोक के लिये मैं प्रकट कर सकी। यह तो मेरे प्राक्तन पुण्यों का फल है कि मैंने जननी जानकी देवी शुक्ल के गर्भ से साहित्य, न्याय, वेदान्त, व्याकरण, आयुर्वेद, आदि नाना शास्त्रों के अप्रतिम विद्वान् प्रखरमेधासम्पन्न, विद्वन्मण्डलमण्डन पूज्य पिता आयुर्वेद वाचस्पति, प्राणाचार्य पं. सुन्दरलालजी शुक्ल से जन्म पाया और उन्हीं के मुख से बाल्यावस्था में पित्, अपित् और अदन्त, अनदन्त आदि शब्दों को सुना, जो कि मन में कहीं न कहीं संस्कार रूप में स्थित हो गये। वे ही शब्द अष्टाध्यायी को देखकर उबुद्ध हो गये और इस नवीन प्रक्रिया- विधि के कारण बन गये।
उसके बाद जब काशी की महनीय व्याकरणपरम्परा को मध्यप्रदेश में सुस्थिर करने वाले पूज्यपाद आचार्य गुरुवर्य पं. विश्वनाथजी त्रिपाठी ने मुझे सिद्धान्तकौमुदी की प्रक्रिया में प्रवेश कराया, तब भी चित्त में कहीं स्थित पित्, अपित् और अदन्त, अनदन्त का वह संस्कार, पाणिनि के इस प्रक्रियाविज्ञान को कौमुदी में खोजता ही रहता था। अतः ये दोनों महनीय आचार्य ही वस्तुतः इस कार्य के बीज हैं।
सिद्धान्तकौमुदी के एक विश्वमान्य क्रम के रहते हुए भी जब मैंने लगभग १९९० में पाणिनि के इस प्रक्रियाक्रम को सुनिश्चित करके लिपिबद्ध कर लिया, तब भी इस नवीनक्रम से अपनी बात कहते हुए मेरे मन में पूरी विद्वत्परम्परा का भय था, अतः इसके प्रकाशन के पूर्व इस कार्य को लेकर मैंने अष्टाध्यायीक्रम से चिन्तन करने वाले भारत के मूर्धन्य विद्वज्जनों के श्रीचरणों का आश्रय लिया। मैंने उनके सामने अपने इस अपूर्वक्रम को प्रस्तुत करते हुए उनसे निवेदन किया कि पाणिनि से लेकर अद्यावधि इस पाणिनीय शास्त्र को अपाणिनीय मार्ग से पढ़ा जाता रहा है। एक एक धातु के दस दस लकार बनाना वस्तुतः