सदाशी:
आचार्य रामयत्न शुक्ल, भूतपूर्व व्याकरणविभागाध्यक्ष, सम्पूर्णानन्द संस्कृत विश्वविद्यालय, वाराणसी, (उ. प्र. )
व्याकरणशास्त्र सर्वशास्त्रोपकारक है, भगवान् पाणिनि के पहिले के और भगवान् पाणिनि के बाद के भी अनेक व्याकरण हैं, किन्तु लौकिक, वैदिक उभय शब्दों को साधुत्व प्रदान करने के कारण वैज्ञानिक पद्धति से अद्यत्वे सर्वमान्य लिखा गया पाणिनीय व्याकरण
है। पुराकाल में अष्टाध्यायी के अनुसार ही सिद्धान्तकौमुदी, रूपमाला इत्यादि ग्रन्थों के अध्ययन-अध्यापन की परम्परा थी, किन्तु यह संसार ह्रासोन्मुख है, इसीलिये कालक्रम से इस परम्परा का भी ह्रास हो गया।
आजकल सिद्धान्तकौमुदी के अध्येताओं और अध्यापकों के प्रमाद से अष्टाध्यायी के अनुसार कौमुदी के पठन-पाठन की परम्परा अस्त व्यस्त हो गई है, अतः इसके पुनरुद्धार की महती आवश्यकता थी। सिद्धान्तकौमुदी में एक एक सूत्र प्राय: एक एक प्रयोग का ही साधन करता है, जबकि उस सूत्रसम्बन्धी अन्य सारे प्रयोगों का साधन करना भी अत्यावश्यक है, अन्यथा सूत्रवैयर्थ्य प्राप्त होता है। कौमुदी के सारे प्रकरणों में यही समस्या है कि सूत्रसम्बन्धी एक एक रूप के साधन के बाद भी यह शङ्का बनी ही रहती है, कि तत् तत् प्रत्ययों में अन्य धातुओं के तिङन्त अथवा कृदन्त रूप क्या होंगे ? जो माधवीय धातुवृत्ति आदि रूपावलियाँ हैं, उनमें भी सब रूप नहीं मिलते हैं, अत: कौमुदी में तथा रूपावलियों में सारे रूप न मिलने के कारण अध्येताओं के लिये बहुत बड़ी कठिनाई है।
बहुत दिनों से मेरे मन में भी यह था, कि एक एक धातु के सारे तिङन्त और सारे कृदन्त रूप किसी विधि से एक ही स्थान पर दिखा दिये जायें, किन्तु अध्यापन में निरन्तर व्यापृत रहने के कारण समय ही नहीं मिल पाया। जब मैंने देखा कि परम विदुषी, व्याकरणमर्मज्ञा, भारतीय संस्कृति पर आस्थावती पुष्पा देवी जी ने अत्यन्त विचारपूर्वक यह कार्य कर दिया है, तो मुझे अत्यन्त आह्लाद हुआ।
उन्होंने धातुओं को उनके अन्तिम अक्षर के वर्णक्रम से विभाजित करके तथा प्रत्ययों को अनुबन्धों के आधार पर विभाजित करके प्रत्येक धातु के सारे कृत् प्रत्ययान्त रूप तथा सारे तिङन्त रूपों की प्रक्रिया को उपस्थित कर दिया है। यह विभाजन करते