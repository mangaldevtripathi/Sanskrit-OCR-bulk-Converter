प्रथम पाठ
इत्संज्ञा तथा उसके बाद होने वाले सत्वादि कार्य
अभी तक इस देश में सार्वधातुक और आर्धधातुक प्रत्ययों को मिलाकर पढ़ने का तथा लौकिक, वैदिक शब्दों को अलग अलग करके पढ़ने का जो क्रम चला आ रहा है, वह सारा अपाणिनीय क्रम है। अतः हम आपको प्रक्रिया का पाणिनीय क्रम बतला रहे हैं। पहिले हम यह जानें कि वैदिक शब्दों के लिये पृथक् प्रकरण बनाने की आवश्यकता नहीं है क्योंकि जितने भी लौकिक शब्द हैं, वे सारे वैदिक ही हैं। केवल वैदिक कुछ शब्द ही ऐसे हैं, जो कि लौकिक शब्दों से भिन्न हैं। लौकिक और वैदिक शब्दों को सिद्ध करने की प्रक्रिया भी एक ही है। अतः वैदिक शब्दों की सिद्धि लौकिक शब्दों की सिद्धि के साथ ही करना चाहिये। अतः हमने वैदिक कृदन्त शब्दों को लौकिक शब्दों के साथ साथ ही सिद्ध किया है। इसमें 'कुछ कहा है, वही वेद में विशेष है, शेष सब लोक तथा वेद में एक समान है, यह जानना चाहिये।
यह ध्यान रखें कि वैदिक शब्दों को छोड़कर केवल लौकिक शब्द तो सिद्ध किये जा सकते हैं, किन्तु विश्व में ऐसी कोई विधि नहीं है, जो लौकिक शब्दों को छोड़कर केवल वैदिक शब्दों की सिद्धि का विज्ञान बता सके ।
प्रक्रिया के लिये व्याकरणशास्त्र की प्रमुख संज्ञायें 'अष्टाध्यायी सहजबोध' के प्रथम भाग में देखें। अभी धातुसंज्ञा से आरम्भ करते है। धातु दो प्रकार के होते हैं- भूवादयो धातवः (१.३.१) - क्रिया के वाची भू आदि की धातु संज्ञा होती है। ये सारे धातु पाणिनीय धातुपाठ में एक साथ दिये गये हैं। इनकी संख्या १९३० है । इन्हें औपदेशिक धातु कहते हैं।
सनाद्यन्ता धातवः (३.१.३२ ) - सन् क्यच् काम्यच्, क्यङ् क्यष्, आचारक्विप्, णिच्, यङ् यक्, आय, ईयङ्, णिङ् ये १२ प्रत्यय सनादि कहलाते हैं, ये प्रत्यय जिसके अन्त में होते हैं, उसकी धातु संज्ञा होती है। इन धातुओं को आतिदेशिक धातु, सनाद्यन्त धातु अथवा प्रत्ययान्त धातु कहा जाता है।
इन धातुओं से लगने वाले लट्, लोट्, लङ्, विधिलिङ्, सार्वधातुक लेट्, इन लकारों के प्रत्यय सार्वधातुक तिङ् प्रत्यय हैं तथा शतृ, शानच् शानन्, चानश्, खश्, श, एश्, शध्यै, शध्यैन् ये ९ प्रत्यय सार्वधातुक कृत् प्रत्यय हैं। इन प्रत्ययों का एक वर्ग है- सार्वधातुक वर्ग। इनके रूप बनाने की प्रक्रिया एक समान है। अत: 'अष्टाध्यायी सहज बोध' के प्रथम भाग में हमने इन्हें एक साथ पढ़ा है।
इनसे बचे हुए, धातु से लगने वाले जितने भी प्रत्यय हैं, इनका नाम आर्धधातुक